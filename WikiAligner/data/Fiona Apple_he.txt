פיונה אפל מקאפי מגארט (באנגלית: Fiona Apple McAfee Maggart; נולדה ב-13 בספטמבר 1977), הידועה בשם פיונה אפל, היא זמרת-יוצרת אמריקאית.
אפל למדה לנגן על פסנתר בילדותה והחלה להלחין שירים משלה כשהייתה בת שמונה. אלבום הבכורה שלה, Tidal, יצא בשנת 1996 כשהייתה בת שבע עשרה. "Criminal", סינגל מתוך Tidal, זכה בפרס גראמי למופע הקולי הטוב ביותר של זמרת רוק. ב-1999 הוציאה אפל את אלבומה השני, ...When the Pawn, שהופק על ידי ג'ון בריאון. ...When the Pawn זכה להצלחה ביקורתית ומסחרית והגיע למעמד פלטינה.
אפל החלה לעבוד על אלבומה השלישי בשנת 2002 ושיתפה פעולה פעם נוספת עם בריאון. עם זאת, היו דיווחים שאפל לא הייתה שמחה עם התוצאה ובחרה שלא להוציא את האלבום, מה שגרם למעריצים למחות נגד אפיק רקורדס, מתוך אמונה מוטעית שחברת התקליטים היא שמנעה את השקתו. האלבום, Extraordinary Machine, הופק מחדש ללא בריאון, יצא בשנת 2005 וזכה להצלחה. היא הוציאה את אלבומה הרביעי, ...The Idler Wheel, בשנת 2012 ויצאה בעקבותיו לסיבוב הופעות עולמי נרחב.
המנעד הקולי של אפל הוא קונטרה אלט. הסגנון המוזיקלי שלה מכיל אלמנטים של ג'אז, רוק אלטרנטיבי ופופ.


== שנותיה הראשונות ==
פיונה אפל נולדה בניו יורק לזמרת דיאנה מקאפי ולשחקן ברנדון מגראט. לאפל אחות בשם מוד ואח למחצה בשם גארט. היא למדה לנגן על פסנתר בילדותה והחלה להלחין שירים משלה כשהייתה בת שמונה. בילי הולידיי ואלה פיצג'רלד השפיעו עליה מוזיקלית.
בגיל 12 נאנסה אפל באכזריות מחוץ לבית אמהּ שבמנהטן. לאחר מכן היא פיתחה הפרעת אכילה, מתוך כוונה להצר את גופה המתפתח, אותו ראתה כ"פיתיון".


== קריירה ==


=== 1994–1998: תחילת הקריירה ו-Tidal ===
אפל החלה את דרכה בתעשיית המוזיקה בשנת 1994, כשקלטת דמו שלה המכילה את השירים "Never Is a Promise", "Not One of Those Times", ו-"He Takes a Taxi" הגיעה אל אנדי סלייטר, אחד ממנהלי סוני מיוזיק. היכולות הקוליות של אפל משכו את תשומת לבו של סלייטר והוא החתים אותה בחברת התקליטים.
בשנת 1996 יצא אלבום הבכורה של אפל, Tidal (בתרגום חופשי: גאות ושפל), דרך וורק רקורדס וקולומביה רקורדס. האלבום הגיע למקום החמישה עשר במצעד הבילבורד 200, מכר 2.7 מיליון עותקים והגיע למעמד פלטינה משולשת בארצות הברית. "Criminal", הסינגל השלישי מהאלבום, הפך ללהיט והגיע למקום העשרים ואחת המצעד הבילבורד הוט 100. הסינגל זכה בפרס גראמי למופע הרוק הטוב ביותר לזמרת. סינגלים אחרים מ-Tidal היו "Shadowboxer", "Sleep to Dream " ו-"Never Is a Promise". אפל זכתה בפרס האמן החדש הטוב ביותר בטקס פרסי הווידאו קליפים של MTV בשנת 1997.במהלך תקופה זו, אפל הקליטה את "Across the Universe" של הביטלס ואת "Please Send Me Someone to Love" של פרסי מייפילד עבור פסקול הסרט פלזנטוויל. היא ביטלה את עשרים ואחד המועדים האחרונים של סיבוב ההופעות של האלבום בשל ”בעיות משפחתיות אישיות“.


=== 1999–2002: ...When the Pawn והפסקה זמנית ===
האלבום השני של אפל, ...When the Pawn, יצא בשנת 1999. השם המלא של האלבום, When the Pawn Hits the Conflicts He Thinks Like a King What He Knows Throws the Blows When He Goes to the Fight and He'll Win the Whole Thing 'Fore He Enters the Ring There's No Body to Batter When Your Mind Is Your Might So When You Go Solo, You Hold Your Own Hand and Remember That Depth Is the Greatest of Heights and if You Know Where You Stand, Then You Know Where to Land and if You Fall It Won't Matter, 'Cuz You'll Know That You're Right, הוא שיר שכתבה אפל אחרי שקראה מכתבים שהופיעו ב"ספין" לגבי מאמר שהאיר אותה באור שלילי. האלבום הגיע למקום השלושה עשר במצעד הבילבורד 200. האלבום עם השם בן תשעים המילים נרשם בשנת 2001 בספר השיאים של גינס כאלבום בעל השם הארוך ביותר אי פעם שנכנס למצעד האמריקאי (עד לשנת 2007, אז עקף אותו אלבום בן מאה מילים של ההרכב Soulwax). האלבום, שהופק על ידי ג'ון בריאון, זכה לביקורות חיוביות מ"הניו יורק טיימס" ומה"רולינג סטון". האלבום לא הצליח מסחרית כמו אלבום הבכורה שלה, אך הגיע למעמד זהב מטעם RIAA ונמכר בלמעלה ממיליון עותקים בארצות הברית. הסינגל המוביל מהאלבום, "Fast as You Can", הגיע למקום העשרים במצעד הרוק המודרני של בילבורד והיה השיר הראשון של אפל שהגיע לטופ ארבעים במצעד הסינגלים הבריטי, שם הגיע למקום השלושים ושלושה. הסינגלים האחרים מהאלבום, "Paper Bag" ו-"Limp", לא זכו להצלחה.
לאחר שסיימה את סיבוב הופעות בתמיכתו של האלבום השני שלה בשנת 2000, עברה אפל ללוס אנג'לס והפסיקה את הקריירה שלה באופן זמני. בשנת 2002 הקליטה אפל עם ג'וני קאש גרסת כיסוי לשיר "Bridge over Troubled Water" של סיימון וגרפונקל שנכנס בסופו של דבר לאלבומו American IV: The Man Comes Around והיה מועמד לפרס גראמי לשיתוף הפעולה הטוב ביותר בקאנטרי עם שירה. היא גם שיתפה פעולה עם קאש בשיר "Father and Son" של קט סטיבנס, שנכלל באלבום האוסף של קאש, Unearthed.


=== 2002–2010: Extraordinary Machine ===
האלבום השלישי של אפל, Extraordinary Machine, הופק במקור על ידי ג'ון בריאון. תהליך הקלטה של האלבום החל בשנת 2002 ונמשך עד מאי 2003. בשנים 2004 ו-2005, הודלפו לאינטרנט שירים מהאלבום. בהמשך הודלף האלבום כולו. קבוצת מעריצים הובילה קמפיין שהצליח להביא לכך שהאלבום יופץ באופן רשמי.
מייק אליזונדו, שניגן ב-...When the Pawn, הוחזר כמפיק שותף כדי להשלים את הרצועות עליהן התחיל לעבוד עם בריאון ואפל. ספין דיווח מאוחר יותר: ”מעריצים חשבו בטעות שחברת התקליטים של אפל, אפיק [רקורדס], דחתה את הגרסה הראשונה של Extraordinary Machine... המציאות היא, לפי אליזונדו, שאפל לא הייתה מרוצה מהתוצאות, וזו הייתה ההחלטה שלה להקליט את האלבום מחדש, לא של הלייבל שלה“. האלבום שופץ "מאפס" על ידי אליזונדו והופק בשיתוף עם בריאן קיהו. שניים מתוך אחד עשר השירים שהודלפו נותרו יחסית ללא שינוי, ונוסף שיר חדש אחד. Extraordinary Machine הגיע למקום השביעי במצעד הבילבורד 200 והיה מועמד לפרס גראמי עבור אלבום הפופ הווקאלי הטוב ביותר. האלבום הגיע למעמד זהב בארצות הברית, אך הסינגלים מתוכו, "Parting Gift", "O' Sailor", "Not About Love" ו-"Get Him Back", לא הצליחו להיכנס למצעדים. אפל יצאה לסיבוב הופעות לקידום האלבום בסוף 2005.


=== 2011–הווה: ...The Idler Wheel ===
בסוף 2010 החלו דיווחים על כך שאפל מתכננת להוציא את האלבום הרביעי שלה באביב 2011. אפל החליטה לעכב את הוצאת האלבום עד 2012 והסבירה שהעיכוב נבע משום שהיא המתינה עד שחברת התקליטים שלה תמצא נשיא חדש כיוון שלא רצתה שהאלבום שלה ייפגע בשל חוסר הסדר בחברה. אלבום האולפן הרביעי של אפל, The Idler Wheel Is Wiser Than the Driver of the Screw and Whipping Cords Will Serve You More Than Ropes Will Ever Do, יצא ביוני 2012. האלבום הגיע למקום השלישי במצעד הבילבורד 200. בביקורת של "אמריקן סונגרייטר" נכתב: ”The Idler Wheel הוא לא תמיד יפה, אבל הוא תוקף עם חיים, אכזרי ואמיתי“. היא תרמה את השיר "Dull Tool" לפסקול הסרט הכל יחסים.
בשנת 2014, יצרה אפל את "Container", שיר הפתיחה של התוכנית הרומן.ב-17 באפריל 2020, לאחר כשמונה שנים מיציאת אלבומה הקודם, הוציאה אפל את אלבומה החמישי, "Fetch the Bolt Cutters".


== חייה האישיים ==
באמצע שנות התשעים יצאה אפל עם הקוסם דייוויד בליין, והייתה בקשר רומנטי עם פול תומאס אנדרסון, שביים כמה וידאו קליפים לאלבומה השני. היא יצאה עם הסופר והשחקן ג'ונתן איימס משנת 2007 עד סוף 2010. בשנת 2012, חשפה אפל כי נישאה עם צלם צרפתי לזמן קצר. ב-19 בספטמבר 2012 אפל נעצרה במחסום של משמר הגבול הפנימי בסיירה בלנקה, טקסס, והואשמה בהחזקת חשיש. החל משנת 2012, התגוררה אפל בלוס אנג'לס.
בריאיון למגזין "רולינג סטון" דיברה אפל על הפרעות האכילה שהיו לה ועל הרגלי הפגיעה העצמית שלה. בראיונות שלה לגבי הפגיעה העצמית שלה, פיונה טענה שכל הסיפור עבר דרמטיזציה מצד האנשים שכותבים עליה. היא סיפרה שהרבה אנשים פוגעים בעצמם ופעם אפילו קורטני לאב משכה אותה הצידה במסיבה כדי להראות לה את הצלקות שלה.
אפל היא טבעונית ותומכת בארגון PETA.


== דיסקוגרפיה ==


=== אלבומי אולפן ===
1996: Tidal
1999: When the Pawn...‎
2005: Extraordinary Machine
2012: The Idler Wheel...
2020: Fetch the Bolt Cutters


=== אלבומי אוסף ===
2006: iTunes Originals


== קישורים חיצוניים ==

  אתר האינטרנט הרשמי של פיונה אפל פיונה אפל, ברשת החברתית פייסבוק
 פיונה אפל, ברשת החברתית טוויטר
 פיונה אפל, סרטונים בערוץ היוטיוב
 פיונה אפל, ברשת החברתית Goodreads
 פיונה אפל, במסד הנתונים הקולנועיים IMDb (באנגלית)
 פיונה אפל, באתר AllMovie (באנגלית)
 פיונה אפל, באתר Rotten Tomatoes (באנגלית)
פיונה אפל, באתר Metacritic (באנגלית)
 "פיונה אפל", במסד הנתונים הקולנועיים Kinopoisk.ru (ברוסית)
 פיונה אפל, באתר iTunes  (באנגלית)
 פיונה אפל, באתר Spotify
 פיונה אפל, באתר SoundCloud (באנגלית)
 פיונה אפל, באתר Last.fm (באנגלית)
 פיונה אפל, באתר AllMusic (באנגלית)
 פיונה אפל, באתר MusicBrainz (באנגלית)
 פיונה אפל, באתר Deezer
פיונה אפל, באתר Yandex.Music (ברוסית)
 פיונה אפל, באתר Discogs (באנגלית)
 פיונה אפל, באתר Songkick (באנגלית)
פיונה אפל, באתר Genius
פיונה אפל, באתר SecondHandSongs
פיונה אפל, באתר MOOMA (בארכיון האינטרנט)
 פיונה אפל, באתר בילבורד (באנגלית)
 פיונה אפל, באתר Tidal (באנגלית)
Free Fiona - עצומת מעריצים לשחרור תקליטה השלישי, Extraordinary Machine.
אמרי מרמור, לשחרר את פיונה: מה קרה לקריירה של פיונה אפל?, באתר nrg‏, 7 בדצמבר 2011
חן רוזנק‏, פיונה אפל: הקאמבק של הזמרת המתוסבכת, באתר וואלה!‏, 28 במרץ 2012
אור ברנע, הנסיכה פיונה: אפל חוזרת לשבור לכם את הלב, באתר ynet, 28 במרץ 2012
ג'ון פרליס, ניו יורק טיימס, ראיון - פיונה אפל כבר לא מאשימה אף אחד, באתר הארץ, 6 ביוני 2012
רז ישראלי, לא עושה הנחות: היה שווה להמתין לאלבום של פיונה אפל, באתר nrg‏, 1 ביולי 2012


== הערות שוליים ==